# Lög Nörd

## Lög félags tölvunarfræði- og hugbúnaðarverkfræðinema


### 1. gr. Nafn félagsins

####    1. mgr.
Nafn félagsins er "Nörd Félag tölvunarfræði- og hugbúnaðarverkfræðinema við Háskóla Íslands".

### 2. gr. Varnarþing félagsins

####    1. mgr.
Varnarþing félagsins er í Reykjavík.

### 3. gr. Upplýsingar um félagið

####    1. mgr.
Tilgangur félagsins er að gæta hagsmuna félagsmanna og halda uppi skemmtanalífi meðal félagsmanna s.s. árshátíðum, vísindaferðum, jólaglöggi, 5 ára stór árshátíð félagsins og þeim uppákomum sem félagsmönnum dettur í hug hverju sinni. Ennfremur að sjá um kynningu og fræðslu á tölvunarfræði og skyldum málefnum.

####    2. mgr.
Nörd er aðildafélag að Félagi verkfræðinema (FV) og heyrir undir lög þess. Félagsmenn Nörd öðlast sjálfkrafa aðild að FV. Nörd er einnig aðili að NáttVerk, hagsmunasamtökum nemenda við Verkfræði- og náttúruvísindasvið (VON).

### 4. gr. Lög um aðalfund félagsins

####    1. mgr.
Aðalfundur er æðsta vald í málefnum félagsins og á honum skal skipa í öll embætti til þess nema nýnemafulltrúa sem skal vera kosið í á nýnemakvöldi Nörd.

####    2. mgr.
Aðalfund félagsins skal halda eigi seinna en í næst síðustu viku vor annar  ár hvert og skal til hans boðað með að minnsta kosti tíu daga fyrirvara gegnum tölvupóst. Komi til þess að aðstæður í samfélaginu gefa ekki kost á því að aðalfundur geti orðið. Hefur stjórn félagsins, í samráði við meðlimi félagsins, heimild til þess að fresta eða aflýsa fundinum svo lengi sem að í nýja stjórn sé kosið á lýðræðislegan hátt fyrir byrjun komandi annar.

####    3. mgr.
Rétt til fundarsetu hafa allir þeir sem skráðir eru í tölvunarfræði og hugbúnaðarverkfræði við Háskóla Íslands eða eru meðlimir skráðir í Nörd en atkvæðisbærir skulu þeir einir teljast sem skráðir eru í Nörd. Þeir einir hafa leyfi til að bjóða sig fram í embætti sem skráðir eru í félagið.

####    4. mgr.
Dagskrá aðalfundar:
1. Skýrsla stjórnar
2. Stjórnin leggur fram reikninga félagsins.
3. Umræður um skýrslur og reikninga.
4. Rætt og kosið um lagabreytingar.
5. Kosning nýrrar stjórnar.
6. Kosið í önnur embætti (íþróttafulltrúi, IAESTE fulltrúi, kerfismeistari o.fl.).
7. Önnur mál.

####    5. mgr.
Kosið skal til embætta í eftirfarandi röð:
1. Forseti
2. Ritari
3. Gjaldkeri
4. Skemmtanastjóri
5. Hagsmunafulltrúi
6. Samfélagsmiðill
7. Kerfismeistari
8. Alþjóðafulltrúi
9. Hirðljósmyndarar
10. Íþróttafullrúi
11. Önnur embætti

####    6. mgr.
Frambjóðendur í embætti þurfa að tilkynna um framboð a.m.k. 3 dögum fyrir aðalfund. Stjórn er skylt að birta nöfn frambjóðenda eigi síðar en 2. dögum fyrir aðalfund.
Þeir meðlimir félagsins sem ekki sjá sér fært að mæta á aðalfundinn geta greitt frambjóðenda atkvæði sitt í leynilegri kosningu eftir að nöfn frambjóðenda hafa verið birt.
Utanstaðarkosning fer fram með því að fylla út atkvæðismiða hjá stjórn félagsins.

####    7. mgr.
Enginn meðlimur í stjórn má gegna fleiru en einu embætti stjórnar í einu. Ef upp kemur sú staða að meðlimur stjórnar lætur af störfum þá skal stjórn funda eins fljótt og auðið er og skipa nýjan einstakling til að gegna embættinu. Undanþága frá þessu er að ritari skal gegna hlutverki forseta í fjarveru hans. 

####    8. mgr.
Komi upp jafntefli í kosningum skulu gild atkvæði talin aftur. Standist jafntefli ennþá skal kosið milli þeirra sem flest atkvæði fengu. Sé ennþá jafntefli eftir síðari kosningu skal heygja einvígi í grein sem báðir aðilar koma sér saman um.

####    9. mgr.
Komi upp sú staða að aðeins einn eða færri eru í framboði til embættis skal það leyft að bjóða sig fram til þess embættis á aðalfundi félagsins án fyrirvara.
Stjórn félagsins skal minna á þessi lög.

####    10. mgr.
Eftir að nýr forseti hefur verið kosinn verður hann að syngja lag með sænsku popp hljómsveitinni ABBA ásamt fyrirrennara sínum. Hafi Nörd unnið Ofurnörd skal einnig syngja lagið We are the Champions með hljómsveitinni Queen.

####    11. mgr.
Á aðalfundi skal forseti félagsins vera klæddur skotapilsi og þylja upp lokaræðu sína í formi söngs.

####    12. mgr.
Komi upp sú staða að embætti, í stjórn Nörd, sé autt eftir kosningu til nýrrar stjórnar skal halda aðra kosningu fyrir þau embætti strax að fyrri kosningu lokinni. Aðeins skal kosið í þau embætti sem sitja enn auð og það gert í þeirri röð sem er skilgreind í 4. gr.4.mgr laga. Allir meðlimir Nörd á fundinum mega bjóða sig fram í þessari síðari kosningu, og sá sem hlýtur flest atkvæði telst kjörinn í embættið. Ef embætti eru enn auð að þessari kosningu lokinni skal ný stjórn skipa einhvern í það embætti skv. 4. gr. 6. mgr.
Laga.

####    13. mgr.
Stjórn félagsins má boða til aukafundar ef hún telur þörf til þess. Meðlimir nemendafélagsins geta einnig krafist aukafundar ef ⅕ meðlima félagsins skrifa undir undirskriftarlista um þess efnis. Boðað skal til fundar með tölvupósti til allra nemenda í tölvunarfræði og hugbúnaðarverkfræði innan viku frá þess að meðlimir krefjast hans og skal hann vera haldin innan 3 vikna frá því að boðað er til hans.
Á aukafundinum má taka fyrir lagabreytingatillögur og kosningar í embætti ef einhver embætti standa auð. Lagabreytingatillögur og framboð til embættis skulu berast formanni a.m.k. 3 dögum fyrir aukafundinn. Til að lagabreytingatillögur séu samþykktar skulu greidd ⅔ atkvæða með henni. Sá sem hlýtur flest atkvæði í embættiskosningu sigrar og tekur við embætti sínu samstundis. Á aukafundi gilda 4. gr.7.mgr og 4. gr.8.mgr laga um kosningar ásamt 4. gr.2.mgr um fundarseturétt og kosningarétt.
        
### 5. gr. Embætti

####    1. mgr.
Embætti félagsins eru eftirfarandi:

Stjórn: Hana skulu skipa sjö aðilar: forseti, ritari, gjaldkeri, hagsmunafulltrúi, skemmtanastjóri, samfélagsmiðill og nýnemafulltrúi. Stjórn félagsins er skylt að vera meðlimir í Nörd. Stjórn félagsins er heimilt að ráða þeirri upphæð sem hún greiðir í félagið, hvort sem það er fullt gjald eða ekkert, svo lengi sem viðkomandi sinnir embættinu.

Forseti: Hann skal sitja embættisfundi fyrir hönd félagsins og vera andlit þess útávið auk þess að vera blaðafulltrúi og kynningarfulltrúi. Hann skal sitja fyrir hönd félagsins deilda- og deildarráðsfundi, sviðsráðsfundi sem og aðra fundi sem hann er skipaður í, í bróðerni við önnur félög innan deildar Iðnaðar-, Vélaverkfræði og Tölvunarfræði (IVT). Forseti skal sitja fyrir hönd félagsins í stjórn FV. Auk þess á hann sæti í NáttVerk fyrir hönd tölvunarfræði- og hugbúnaðarverkfræðinema samkvæmt lögum samtakanna. Forseti skal rita skýrslu stjórnar og afhenda ritara fyrir lok kjörtímabils. Tilgangur skýrslunnar er að miðla gagnlegum upplýsingum til næstu stjórnar.

Ritari: Hann skal rita fundargerðir stjórnarfunda og halda utanum öll skjöl sem félaginu kunna að berast. Hann mun starfa sem varaforseti og tekur við forseti í fjarveru hans, og uppfylla starfslýsingu forseta samkvæmt þessum lögum. Hann er einnig blaðafulltrúi með forseta og sér um kynningar í blöð. Ritari ber ábyrgð á að varðveita skjalasafn félagsins. Áður en kjörtímabili ritara líkur skal hann bæta í skjalasafnið 1) síðasta ársreikningi félagsins, 2) skýrslu stjórnar, 3) skýrslu skemmtinefndar, 4) uppfærðum lögum félagsins, 5) öðrum skjölum sem ritari telur að félagið eigi að varðveita, 6) rita fundargerð af fundum stjórnar sem er aðgengileg fyrir meðlimi Nörd. Ritari skal skipa árshátíðarnefnd fyrir árshátíð Nörd.

Gjaldkeri: Hann skal annast öll fjármál félagsins og halda bókhald um rekstur félagsins og skila ársreikningi á aðalfundi. Hann skal einnig sjá um útleigu skápa og annarra eigna nörd. Hann skal sjá um sameiginlegan sjóð Félags verkfræðinema til jafns við önnur aðildarfélög.

Skemmtanastjóri: Skemmtanastjóri skal, í samráði við stjórn félagsins, sjá um skipulagningu og framkvæmd alls skemmtanalífs á vegum félagsins, þ.m.t. vísindaferðir. Undantekning á þessari reglu er árshátíð félagsins. Skemmtanastjóri skal skipa skemmtinefnd fyrir lok annar. Skemmtanastjóri skal rita skýrslu skemmtinefndar og afhenda ritara fyrir lok kjörtímabils. Tilgangur skýrslunnar er að miðla gagnlegum upplýsingum til næstu skemmtinefndar.

Hagsmunafulltrúi: Hann skal verða meðstjórnandi og sitja stjórnarfundi. Hann er trúnaðarmaður nemenda varðandi námið og fær aðgang að kennslukönnuninni fyrir hönd tölvunar- og hugbúnaðarverkfræðinema. Hann situr sem deildarfulltrúi. Hann skal halda fund með deildarformanni helst mánaðarlega og ekki seinna en á tveggja mánaða fresti og fara yfir stöðu kennslu og hagmunamálefni nemenda. Hann skal sitja fyrir hönd félagsins deilda- og deildarráðsfundi, sviðsráðsfundi sem og aðra fundi sem hann er skipaður í, í bróðerni við önnur félög innan deildar Iðnaðarverkfræði, vélaverkfræði og Tölvunarfræði (IVT). Hagsmunafulltrúi skal fá sér aðgang að fjárhagsstöðu félagsins frá gjaldkera. Hagsmunafulltrúi skal vera fulltrúi Nörd í árshátíðarnefnd FV.

Samfélagsmiðill: Hann skal sjá um alla samfélagsmiðla nemendafélagsins Nörd. Hann sér um helstu samskipti við ljósmyndara Nörd. Hann má tilnefna viljuga félaga til að leggja til efni á samfélgasmiðla (t.d. snappari kvöldsins). Hann skal setja reglulega inn færslur á alla helstu miðla Nörd. Einnig skal hann sjá um að setja auglýsingar og efni frá styrktaraðilum og samstarfsaðilum Nörd inn á miðlana. Samfélagsmiðill sýnir ímynd Nörd út á við og ber því skylda að sýna hana með sóma. Samfélagsmiðill skal hana yfirumsjón með Ofurnörd ásamt Tvíund.

Nýnemafulltrúi: Hann skal í samstarfi við stjórnina, sjá um kynningu á störfum félagsins fyrir 1.árs nemum. Hann skal einnig vera tengiliður 1.árs nema við stjórn félagsins. Kosið skal um þetta embætti eins fljótt og auðið er á hverju ári. Stjórn er heimilt að víkja 1. árs fulltrúa frá störfum að undangenginni viðvörun telji stjórnin hann ekki sinna hlutverki sínu. Stjórn skipar þá nýjan fulltrúa eins fljótt og auðið er.

Miðstjórn: Miðstjórn félagsins er skipuð af Íþróttafulltrúa, Alþjóðafulltrúa, Hirðljósmyndurum, Kynningarnefnd og forseta Myndbandanefndar. Miðstjórn félagsins er skylt að vera meðlimir í Nörd en hún þarf þó ekki að greiða nema helming félagsgjaldsins svo lengi sem viðkomandi sinnir embættinu.

Íþróttafulltrúar: Íþróttafulltrúar skulu vera tveir. Þeir stuðla  að áhuga "heilsusamlegrar" hreyfingar félagsmanna Nörd. Þeir koma að skipulagningu og framkvæmd keppnis- og íþróttaviðburða eins og t.d. hina árlegu miðnætur Esjugöngu. Íþróttafulltrúar skulu koma að þáttöku félagsins í Nýnemamóti SHÍ í fótbolta ásamt því að stuðla að þáttöku Nörda í íþróttaviðburðum sem kunnu vera haldnir innan háskólasamfélagsins. Íþróttafulltrúar skulu sjá um að halda íþróttaviðburði a.m.k. einu sinni á önn. Hvort sem það er fótbolta-, badminton-, eða rafíþróttamót ofan á föstu íþróttaviðburðina sem nú þegar eru til staðar, svo sem hina árlegu Esjugöngu. Einnig er á þeirra ábyrgð að undirbúa Nörda fyrir Ofurnörd, t.d. Með rafíþróttamóti. Íþróttafulltrúar í samræmi við stjórn skulu halda eitt LAN á ári.

Alþjóðafulltrúi: Hlutverk hans er að vera tengiliður félagsins við skiptinema og alþjóðleg samtök sem sýna áhuga á samstarfi við Nörd eða nemendur í hugbúnaðarverkfæði og tölvunarfræði. Einnig skal hann efla tengsl félagsins á alþjóðavísu og vera félaginu til sóma.

Hirðljósmyndarar: Til að tryggja skjölun heimilda á því að Nörd er besta nemendafélag Háskóla Íslands skulu starfa tveir hirðljósmyndarar. Skal að minnsta kosti annar þeirra mæta á hvern einasta viðburð Nörd og mun þá sá hinn sami sem kemst á téðann viðburð fá tafarlaust skráningu í alla viðburði sem hann sækist eftir. Aðeins einn getur hlotið þann rétt. Ef upp kemur ágreiningur hvor eigi að fá réttinn er það sá sem er á undan að skrá sig á viðburðinn. Ef upp kemur sú staða að hvorugur Hirðljósmyndarinn komist á téðan viðburð, er þeim heimilt að finna staðgengil úr röðum Nörd, sá staðgengill fær þá einnig tafarlaust skráningu á þann viðburð. Hirðljósmyndarar bera ábyrgð á að taka myndir á viðburðum og pósta myndunum á Nörd HÍ síðuna. Hirðljósmyndarar skulu einnig sjá um að prenta út skemmtilegar myndir úr félagslífinu til að hengja upp í aðstöðu Nörd.

Forseti myndbandanefndar: Hann skal skipa fyrir lok annar 1-3 aðila í myndbandanefnd.

Kynninganefnd: Í kynninganefnd sitja 2 aðilar. Nefndin sér um kynningar á náminu, skipuleggur háskóladaginn, vinnur með öðrum háskólum, sviði- og deild- háskóla íslands og skipuleggur viðburði tengda þessu starfi.

Forseti útskriftarnefndar: Hann skal sjá um að athuga áhuga útskriftarnema í tölvunarfræði og hugbúnaðarverkfræði fyrir útskriftarferð. Hann sér einnig um útgáfu blaðsins „Kóðinn“ og fjáröflun útskriftarnema fyrir útskriftarferð.

Kerfismeistari: Kerfismeistari fer fyrir kerfisnefnd. Kerfismeistari er ábyrgðarmaður fyrir hugbúnaði félagsins ásamt fulltrúa frá HÍ. Hann sér einnig um rekstur og viðhald heimasíðu félagsins, nord.is. Ef enginn kerfismeistari er kjörinn á aðalfundi fellur ábyrgðarsvið hans á forseta félagsins. Ef svo ber til, má forseti tilnefna kerfismeistari hvenær sem er ársins með samþykki stjórnar.

####    2. mgr.
Nefndir félagsins eru eftirfarandi:
Kerfisnefnd: Í kerfisnefnd sitja sjálfboðaliðar og er framboð í nefndina frjálst allt árið. Undir verkefni kerfisnefndar falla meðal annars umsjón með vélbúnaði félagsins ásamt vefsíðu þess og öðrum vefsíðum er félagið tekur greiðslu fyrir að reka. Önnur verkefni kerfisnefndar fara eftir aðstæðum hverju sinni.

Myndbandanefnd: Nefndin skal í samráði við stjórn gera kynningarmyndband á tölvunarfræði- og hugbúnaðarverkfræðideild fyrir nýnemadaga Háskóla Íslands.  Einnig skal hann, í samvinnu við aðildarfélög FV, sjá um upptökur af félagslífi deildarinnar og vinnur að gerð árshátíðarmyndbands FV. Nefndin skal sjá um upptökur á Ofurnörd og gerð á sérstöku Ofurnörd-myndbandi. Nefndin skal einnig sjá um gerð á árshátíðarmyndbandi fyrir árshátíð Nörd. Nefndin hefur frelsi í verkefnavali að öðru leiti.

Árshátíðarnefnd: 3-5 manna nefnd sem skal í samráði við stjórn hjálpa til við að skipuleggja og undirbúa árshátíð Nörd.

Skemmtinefnd: Nefndin skal í samráði við stjórn skipuleggja lön, spilakvöld eða aðra svipaða viðburði. Nefndin má jafnframt hvenær sem er yfir skólaárið óska eftir að halda slíkan viðburð með samþykki aðalstjórnar.

### 6. gr. Lög um útskriftarnefnd

####    1. mgr.
Öll sú fjáröflun nefndarinnar sem fer fram fyrir útskriftarferðina sé á vegum félagsins og í nafni félagsins.

####    2. mgr.
Í því tilfelli að ekki er hægt að halda útskriftarferð, skal gjaldkeri félagsins, innan tveggja vikna, skipta söfnuðu fjármagni jafnt milli allra meðlima nefndarinnar sem tekið hafa þátt í fjáröflun fyrir nefndina.

####    3. mgr.
Ef meira en ár er liðið síðan nefndin var sett eða ef félagið hefur kosið í nýja nefnd á nýju námsári, og útskriftarferð ekki ennþá verið haldin, skal fjármagnið nefndarinnar einnig vera skipt eins og í fyrri málsgrein.

####    4. mgr.
Ef nefndin vil skipta fjármagninu ójafnt skal það vera samþykkt einróma meðal meðlima nefndarinnar.

####    5. mgr.
Útskriftarnefndin fjármagnar útskriftarferð með útgáfu tímaritsins “Kóðinn”. Í því tilfelli að nefndin hefur safnað styrkjum eða fjármagni fyrir blaðinu en ekki tekst að gefa það út skulu þeir styrkir eða fjármagn vera skilað til þeirra aðila sem styrktu eða fjármögnuðu blaðið. Ef ekki tekst að skila fjármagninu eða styrkjum skal það renna til félagsins.

####    6. mgr.
Útskriftarnefndin skal vera ætluð útskriftarnemum sem skilgreindir skulu vera sem nemendur sem útskrifast munu á næstu tveimur misserum frá stofnun nefndarinnar, núverandi önn meðtöldu, eða sem hafa útskrifast á síðustu önn og ekki farið í útskriftarferð með síðustu útskriftarnefnd.

####    7. mgr.
Útskriftarnemar skulu fá forgang inn í nefndina. Nefndin skal vera samansett af að hámarki 15 manns og er einungis leyft þeim aðilum sem ekki eru úrskriftarnemar ef hámarkið hefur ekki verið uppfyllt. Hámarkið skal hins vegar ekki vera heilagt og ef fleiri útskriftarnemar vilja ganga inn í nefndina skal það vera leyft. Nemendur ekki á útskriftarári eða sem eru ekki útskriftarnemar mega samt koma með í útskríftarferðina.

### 7. gr. Lög um hvenær ný embætti taka gildi

####    1. mgr.
Öll embætti félagsins, að nýnemafulltrúa undanskildum, öðlast gildi strax að aðalfundi loknum.

### 8. gr. Lög um aðild að félaginu

####    1. mgr.
Rétt til inngöngu í félagið eiga allir þeir stúdentar sem stunda nám við Tölvunarfræði eða Hugbúnaðarverkfræði í Háskóla Íslands. Þeir sem hafa beina hagsmuni að félaginu en eru ekki skráðir í framangreint nám eiga möguleika á inngöngu í félagið með samþykki stjórnar. Löglegir félagsmenn teljast allir þeir sem greitt hafa félagsgjöld á viðkomandi skólaári.

####    2. mgr.
Stjórn nemendafélagsins má synja nemanda um inngöngu í nemendafélagið ef stjórnin er einróma samþykk þess að gera það. Þeim nemenda skal færður rökstuðningur fyrir ákvörðuninni innan 3 daga frá ákvörðun stjórnar. Sá nemandi getur krafist kosningar meðal félaga Nörd um að aflétta synjuninni, hagsmunafulltrúi Nörd ber ábyrgð á því að koma málinu til hagsmunafulltrúa shí sem framfylgir málinu. Þegar að félagi er látið vita að viðkomandi sé synjað þá skal stjórn nörd vera bent á það að viðkomandi getur leitað til réttindarskrifstofu stúdentaráðs háskóla Íslands.

####    3. mgr.
Stjórn nemendafélagsins getur vikið meðlimi félagsins úr því þá og því aðeins að stjórnin samþykki brottvísunina einróma. Tilkynna skal meðliminum um brottvísunina innan 2 daga frá ákvörðun og skal fylgja rökstuðningur frá stjórn nemendafélagsins fyrir brottvísunina. Greiða skal hluta nemendafélagsgjaldsins til baka við brottvísunina úr félaginu. Ef meðlimurinn safnar undirskrifta ⅖ meðlima nemendafélagsins þá skal brottvísunin tekinn til baka og má aðilinn greiða félaginu aftur nemendafélagsgjaldið sem honum var greitt til baka og gerast meðlimur Nörd.

####    4. mgr.
Hafi viðkomandi fengið formlega áminningu áður á skólaárinu skal stjórn kjósa um brottvísun á viðkomandi við fyrsta tækifæri og honum tilkynnt um það ferli. Viðkomandi getur þá leitað til réttindaskrifstofu stúdentaráðs háskóla Íslands. Sama ferli skal fylgja með synjun og brottrekstri.

####    5. mgr.
Komi upp sú staða að viðkomandi hafi ekki fengið formlega áminningu þá skal stjórn ráðfæra sig við réttindaskrifstofu stúdentaráðs háskóla Íslands áður en hún tekur ákvörðun um brottvísun. Viðkomandi félagsmeðlim skal þá vera upplýstur um ferli málsins.

### 9. gr. Ef félagið skuli vera lagt niður

####    1. mgr.
Verði félagið lagt niður, skulu allar eignir þess fara til FV; verði það ekki við lýði skulu eignir seldar og allt fjármagn félagsins að því loknu fara til Ský, Skýrslutæknifélag Íslands (kt.480870-0189).

### 10. gr. Lög varðandi lög félagsins

####    1. mgr.
Lögum þessum verður aðeins breytt á aðalfundi félagsins og skal tillögum til lagabreytinga skilað til forseta í síðasta lagi þremur sólarhringum fyrir aðalfund og skal stjórnin sýna félagsmönnum innsendar breytingartillögur svo fljótt sem auðið er. Til samþykktar lagabreytingum þarf atkvæði 2/3 fundarmanna. Kosning í embætti skal vera leynileg sé þess óskað af einhverjum atkvæðisbærum fundaraðila.

####    2. mgr.
Stjórn Nörd hefur heimild til að breyta uppröðun laga hvenær sem er. Stjórn hefur einnig heimild til að lagfæra augljósar stafsetningar- og innsláttarvillur hvenær sem er, án þess að þurfa samþykki félaga. Tilkynna skal allar slíkar breytingar opinberlega fyrir félögum Nörd. Berist kvörtun yfir einhverri breytingu innan viku frá tilkynningunni skal viðkomandi málsgrein þegar færð í fyrra horf.

### 11. gr. Lög um miðstjórn félagsins

####    1. mgr.
Stjórn nemendafélagsins er heimilt að kalla saman miðstjórn. Miðstjórn samanstendur af Íþróttafulltrúa, Alþjóðafulltrúa, Hirðljósmyndurum, Kynningarnefnd og forseta Myndbandanefndar Að beiðni stjórnar gefur miðstjórn álit sitt á þeim málefnum sem fyrir hana eru lögð.Miðstjórn kemur ekki að ákvarðanatöku.

####    2. mgr.
Miðstjórn félagsins er skylt að vera meðlimir í Nörd en hún þarf þó ekki að greiða nema helming félagsgjaldsins.

### 12. gr. Jafnréttislög félagsins

####    1. mgr.
Nemendafélagið skal í hvívetna virða grundvallarreglu stjórnarskrá lýðveldisins Íslands um frelsi einstaklingsins. Allir nemendur skulu vera jafnir og njóta sömu réttinda án tillits til kynferðis, trúarbragða, skoðana, þjóðernisuppruna, kynþáttar, litarháttar, efnahags, ætternis og stöðu að öðru leyti.

####    2. mgr.
Brot gegn ákvæði 1. mgr.
getur leitt til brottrekstrar úr nemendafélaginu

### 13. gr. Lög um upplýsingamiðlun félagsins

####    1. mgr.
Fréttir og aðrar tilkynningar nemendafélagsins skulu undantekningarlaust birtar bæði á íslensku og ensku.

####    2. mgr.
Samningaaðilar félagsins hvort sem um einkaaðila, fyrirtæki eða stofnanir er að ræða skulu vera nafngreindir á vefsíðu Nörd.

####    3. mgr.
Stjórn skal viðhalda viðburðadagatali sem er opið félagsmeðlimum til þess að fylgjast með skipulögðum viðburðum fram til lengri tíma með fyrirvara um mögulegar breytingar á staðsetningum, tímasetningum eða jafnvel aflýsingu viðburðar.

### 14. gr. Lög um vantrausttillögur á sitjandi meðlimi stjórnar

####    1. mgr.
Stjórn nemendafélagsins getur lýst yfir vantrausti á sitjandi stjórnarmeðlim, að því skilyrði uppfylltu að sammæli sé um það innan stjórnar, að undanskildum þeim stjórnarmeðlim sem vantrausttillögunni er beint gegn.

####    2. mgr.
Fari svo sem í 1. mgr.
segir, skal hún borin undir alla meðlimi nemendafélagsins til samþykktar eða synjunar með kosningu. Fari svo að helmingur kjósenda styðji vantrausttillöguna skal sá stjórnarmeðlimur sem henni var beint gegn láta af störfum.

####    3. mgr.
Meðlimir nemendafélagsins get lýst yfir vantrausti á sitjandi stjórnarmeðlim, að því skilyrði uppfylltu að listi undirskrifta með undirskriftum 1/5 af meðlimum nemendafélagsins sé afhentur stjórn nemendafélagsins.

####    4. mgr.
Fari svo sem í 3. mgr.
segir, skal tillagan borin undir alla meðlimi nemendafélagsins til samþykktar eða synjunar með kosningu. Svo tillagan nái fram að ganga þurfa helmingur af kjósendum að styðja vantrausttillöguna. Fari svo þarf sá stjórnarmeðlimur sem henni var beint gegn að láta af störfum.

####    5. mgr.
Innan Nörd starfar riddararegla Nörd. Allir núverandi stjórnarmeðlimir og forverar þeirra eru sjálfkrafa vígðir í riddararegluna. Stjórnarmeðlimum er heimilt að vígja alla félagsmenn sem hafa sýnt einstaka hugrekki, dyggð og hafa hagsmuni Nörd í fyrirrúmi. Allir meðlimar riddarareglunnar skulu bera fornafnið sir eða lady eftir kyni þeirra, skulu þau óska þess. Riddarar Nörd skuli varðveita hagsmuna Nörda með lífi sínu, eða þar til þeir útskrifast. 

####    6. mgr.
Allir meðlimir riddarareglunnar hafa þau völd að geta beðið aðra félagsmenn í Nörd , sem eru ekki í riddarareglunni, að svala þorsta sínum með því að ná í veigar eða draga úr hungrinu með því að ná í matvæli. Þessi völd ríkja aðeins á meðan atburður á vegum nemendafélagsins stendur yfir.

### 15. gr. Lög um skráningu á viðburði
####    1. mgr.
Fyrir atburði á vegum Nörd sem hafa fjöldatakmarkanir, skal halda utan um skráningu félaga á atburðinn. Skráningin skal fara fram á vef Nörd, með pósti eða öðrum hætti sem stjórn ákveður hverju sinni. Aðeins þeir sem eru skráðir á atburðinn mega mæta á hann. Þeir sem skrá sig eftir að sætin eru full fara á biðlista, og ef félagi skráir sig úr atburðinum, færast þeir á biðlistanum upp. Stjórn Nörd skal setja skýr tímamörk um hvenær skráning hefst, og hvenær henni lýkur. Ekki er hægt að skrá sig úr eða í atburðinn utan þess tíma.

####    2. mgr.
Sé félagi skráður í atburðinn en mætir ekki, skal sá hinn sami hljóta umsvifalaust "vísóbann". Ef félagi mætir á atburðinn án þess að vera skráður, skal hann hljóta umsvífalaust ,,vísóbann”.Þá má félaginn ekki mæta í næsta viðburð á vegum félagsins sem hefur fjöldatakmörkun. Mæti félagi meira en hálftíma of seint, skulu gilda sömu viðurlög. Undantekning á þessu er ef félagi hefur góða og gilda afsökun, sem stjórn Nörd tekur gilda (veikindi, slys eða slíkt).

####    3. mgr.
Sjái félagi fram á að komast ekki, eftir að skráningu lýkur, skal hann undir eins láta stjórn Nörd vita, auk þess að láta efsta félaga á biðlista vita að hann komist í staðinn. Ekki er leyfilegt að gefa sæti sitt hverjum sem er, heldur skal það alltaf fara til efsta manns á biðlista. Geri félagi þetta nógu tímanlega áður en atburður hefst að mati stjórnar Nörd, skal hann ekki hljóta vísóbann.

####    4. mgr.
Í því tilviki að tveir atburðir félagsins eða fleiri með fjöldatakmörkun eru á sama tíma, er ekki leyfilegt að vera skráður í fleiri en einn. Ef félagi er skráður í fleiri en einn atburð þegar skráningu lýkur, hlýtur hann vísóbann, auk þess að mega ekki mæta í neinn þeirra atburða sem hann var skráður í.

####    5. mgr.
Þegar ekki öll sæti atburðar eru full, mega þeir sem eru í vísóbanni biðla til stjórnar að fá að mæta, þrátt fyrir bannið. Skal þá vera undir stjórn komið að skera úr um hvort félaginn megi mæta.

####    6. mgr.
Komi upp sú staða að félagi brjóti reglur um skráningu ítrekað, er stjórn leyfilegt að setja viðkomandi í lengra vísóbann en venjulega. Skal stjórn þá ákveða lengd bannsins þannig það sé í samræmi við alvarleika eða fjölda brota.

####    7. mgr.
Listinn yfir þá sem eru í vísóbanni hvert sinn skal vera opinber og aðgengilegur á síðu Nörd eða öðrum miðli.

####    8. mgr.
Stjórn nemendafélagins hefur heimild til þess að setja meðlimi nemendafélagsins í ótímabundið „vísóbann“ ef að hún telur ástæðu til þess þó svo að meðlimurinn hafi ekki brotið neina af reglunum sem eru teknar fram í hinum meðgreinum 15. greinar lagana um skráningu á viðburði. Stjórnin skal færa meðliminum rökstuðning fyrir „vísóbanninu“. Ef meðlimurinn safnar undirskrifta ⅙ meðlima nemendafélagsins skal „vísóbanninu“ aflétt. Aðeins má beita þessari meðgrein á meðlimi sem að hafa fengið formlega áminningu frá stjórninni áður á önninni.

####    9. mgr.
Fyrrum meðlimum félagsins er heimilt að vera boðið af stjórninni á viðburði félagsins, og þá einnig vísindaferðir, ef laus sæti eru til staðar eftir skráningu og ef nemendafélagið er ekki skuldbundið að skila frá sér lausum sætum til annara félaga.

####    10. mgr.
Í lok vorannar á próflokadjamminu eða síðasta viðburði félagsins á hverju skólaári skal stjórnin gefa út eftirfarandi heiðursnafnbót; Vísó-kóngur/drottning til þeirra aðila sem mæta á sem flestar vísindaferðir haldnar á vegum félagsins á árinu. Slysó-kóngur/drottning til þeirra aðila sem oftast lenda á slysó eða bráðamóttöku eftir vísindaferðir eða aðra viðburði á vegum félagsins, aðilin skal fá pakka af plástrum og hjálm til þess að vera tilbúinn í kvöldið.

### 16. gr. Lög um tímabil stærri viðburða

####    1. mgr.
Líða þarf a.m.k. mánuður milli Ofurnörd og Árshátíðar Nörd. Þetta er gert til þess að gefa Myndbandanefnd Nörd nægan tíma til að vinna Árshátíðarmyndband Nörd fyrir árshátíðina og veita þeim teinnig nægan tíma til að rækta náms sitt á milli þessara tveggja atburða.

####    2. mgr.
Árshátíð Nörd skal vera haldin á haustönn hvers árs. Þetta er til þess að álag sé minna vegna árshátíðar FV á vorönn.

### 17. gr. Lög um Stór Árshátíðina Nörd

####    1. mgr.
Stór Árshátíð Nörd skal vera haldinn á 5 ára fresti að hausti til. Miðað er við að sú fyrsta skuli vera haldin árið 2025.

####    2. mgr.
Stórárshátíðarnefndin skal sjá um skipulagningu stórárshátíðar Nörd.

####    3. mgr.
Forseti Stórárshátíðarnefndar skal vera yfir Stórárshátíðarnefndinni og sjá til að Stórárshátíðin verði haldin.

####    4. mgr.
Stórárshátíðarnefnd, Forseti Stórárshátíðarnefndar og Stórárshátíðin sjálf skulu vera óháð félaginu og ekki teljast sem embætti innan félagsins.

####    5. mgr.
Fyrsta Stórárshátíðin Nörd skuli vera skipulögð alfarið að sjálfboðaliðum sem ganga í stórárshátíðiðarnefnd. Stjórnin félagsins skal ekki sjá um skipulagningu árshátíðarinnar en Samfélagsmiðill stjórnarinnar félagsins skal vera nefndinni til aðstoðar.

####    6. mgr.
Fyrsta Stórárshátíðarnefndin skal vera skipulögð ári fyrir stórárshátíðarhaldið og skal skmráningin í þá nefnd vera auglýst af sjálfboðaliða eigi síður en í lok ágúst árið á undan.

####    7. mgr.
Á framtíðar stórárshátíðunum félagsins skal, í lok hátíðarinnar, verið kosið um næsta forseta stórárshátíðarnefndar og sjálfboðaliðar í næstu nefnd bjóða sig fram. Framboðið í forseta nefndarinnar skal einnig fara fram á stórárshátíðinni en skal vera undan framboðum í nefndina sjálfa.

### 18. gr. Lög um hóp fyrrum meðlima “Ég var einu sinni Nörd”

####    1. mgr.
Hópurinn skuli einungis vera notaður af stjórninni til að auglýsa nýjar merkjavörur félagsins og stóru árshátíðina nörd. Öll önnur miðlun í hópnum skuli vera borin undir stjórn. Stjórn megi nota hópinn til að auglýsa eftir kennurum í prófbúðir.
